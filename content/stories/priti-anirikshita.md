---
title: Priti Anirishita
description: ​ An unexpected love story of a girl
cover: /stories/love_unexpected.jpg
slug: priti-anirikshita
path: /stories/priti-anirikshita
download: https://drive.google.com/file/d/0B32WA8IcsE3Qc245UUNyOGZqSkE/view?usp=drive_link&resourcekey=0-bYxuGTKr5w_Y0zAIT_5e4g
---

![Cover Image](https://hegdeheartbeats.weebly.com/uploads/7/2/7/5/72751619/picsart-05-20-01-39-48.jpg)

**ಇದರಲ್ಲಿ ಬರುವ ಪಾತ್ರಗಳು, ಸನ್ನಿವೇಶಗಳು ಯಾವುದೇ ವ್ಯಕ್ತಿಯ ವೈಯಕ್ತಿಕ ಜೀವನಕ್ಕೆ ಸಂಬಂಧ ಪಟ್ಟಿರುವುದಿಲ್ಲ. ಎಲ್ಲಿಯಾದರೂ ಸಾಮ್ಯತೆ ಕಂಡು ಬಂದಲ್ಲಿ ಅದು ಕೇವಲ ಕಾಕತಾಳೀಯವಷ್ಟೇ. ಎಲ್ಲವೂ ಭವಿಷ್ಯತ್ ಕಾಲದ ಒಂದು ಕಾಲ್ಪನಿಕ ಚಿತ್ರಣ.**

ಜೀವನದಲ್ಲಿ ಘಟಿಸುವ ಪ್ರತಿಯೊಂದು ಕ್ಷಣಗಳೂ ಅನಿರೀಕ್ಷಿತ. ಪ್ರೀತಿಯೂ ಇದಕ್ಕೆ ಹೊರತಲ್ಲ. ಪ್ರೀತಿಯೆಂಬುದೇ ಒಂದು ವಿಚಿತ್ರವಾದ ಅನುಭವ. ಬರೆಯ ಹೊರಟರೆ ಮಹಾಕಾವ್ಯವನ್ನೇ ಸೃಷ್ಟಿಸಬಹುದಾದಂತಹ ಬಹುಮುಖದ ವಸ್ತು. ಭಾವನೆಗಳ ಮಹಾ ಪ್ರವಾಹ. ಹಲವಾರು ವಿರುದ್ಧ ಭಾವನೆಗಳನ್ನು ಏಕಕಾಲದಲ್ಲಿ ಹುಟ್ಟುಹಾಕುತ್ತದೆ; ನೋವು, ಸಂತೋಷ, ಅಭದ್ರತೆ ಹಾಗೂ.....

**ಮಾರ್ಚ್ 17, 2045:**
ಸುಂದರ ಹೂತೋಟದ ಮೂಲೆಯಲ್ಲೊಂದು ಶತಮಾನಗಳಿಂದ ಬೆಳದು ನಿಂತಿರುವ ದೊಡ್ಡದೊಂದು ಮಾವಿನ ಮರ. ಮರದ ಕೆಳಗೆ ದಶಕಗಳ ಹಿಂದೆ ಮಾಡಿದ ಒಂದು ಕಲ್ಲಿನ ಬೆಂಚು. ಮಳೆಗಾಲದಲ್ಲಿ ಪಾಚಿಗಟ್ಟಿದ್ದ ಕುರುಹುಗಳು ಈಗಲೂ ಗೋಚರಿಸುತ್ತಿವೆ. ಅದರ ಮೇಲೆ ಅವಳು ಕುಳಿತಿದ್ದಾಳೆ, ಕೃಶಗೊಂಡಿರುವ ದೇಹ, ಇಂಗಿ ಹೋಗಿರುವ ಕಣ್ಣುಗಳು, ಬಣ್ಣ ಮಾಸಿದ ಸೀರೆ. ಹೌದು. ಅದು ಅವಳೇ. ಶ್ವೇತಾ ರಾವ್ ಮೊಣಕಾಲುಗಳ ಮೇಲೆ ಗಲ್ಲವಿಟ್ಟುಕೊಂಡು ಶೂನ್ಯ ನೋಟ ಬೀರುತ್ತಾ ಏನನ್ನೋ ಗಾಢವಾಗಿ ಯೋಚಿಸುತ್ತಾ ಕುಳಿತಿದ್ದಾಳೆ. ಅನಿರೀಕ್ಷಿತ ಪ್ರೇಮ ಕಥೆ; ಅವಳ ಜೀವನದ ವಿಚಿತ್ರ ವ್ಯಥೆ. ಅದು ಅವಳದೇ LOVE STORY. 

ತಾನು ಯೋಚನಾ ಶಕ್ತಿಯನ್ನೇ ಕಳೆದುಕೊಂಡಿರುವೆನೆಂದು ಅವಳೊಬ್ಬಳಿಗೆ ಮಾತ್ರ ತಿಳಿದಿದೆ, ವಿಮರ್ಶೆಗೆ ಒಳಪಡಿಸುವ ತಾಳ್ಮೆ ಹೊರಟುಹೋಗಿದೆಯೆಂದೂ; ತನ್ನೆಲ್ಲಾ ನೆನಪುಗಳೂ ಗೋರಿಯಲ್ಲಿ ಮಲಗಿದ್ದರೂ ಒಂದು ನೆನಪು ಮಾತ್ರ ಎಂದಿಗೂ ಮಾಸಿ ಹೋಗದ ಹಚ್ಚೆಯ ರೀತಿಯಲ್ಲಿ ಗಟ್ಟಿಯಾಗಿ ಹೃದಯದ ಗೋಡೆಯ ಮೇಲೆ ಚಿತ್ರಿತವಾಗಿದೆ. ಆ ವ್ಯಕ್ತಿ, ಆ ಪ್ರೀತಿ, ಆ ನೆನಪು, ಒಂದೇ ಕನಸು. ಅವೆಲ್ಲವೂ ತನ್ನಿಂದ ಎಂದೋ ದೂರವಾಗಿವೆ ಎಂದು ಅರಿವಾಗಿದ್ದರೂ, ಈಗ ಅದು ಅನಂತದೆಡೆಗೆ ಹೆಜ್ಜೆಹಾಕಿದೆ ಎಂದು ಅವಳಿಗೂ ಗೊತ್ತಿದೆ. ಅವಳು ಅವನನ್ನು ಶಾಶ್ವತವಾಗಿ ಕಳೆದುಕೊಂಡಿದ್ದಾಳೆ. ಇಂದಿಗೆ 20 ಸಂವತ್ಸರಗಳ ಹಿಂದೆ ಪೃಥ್ವಿಯ ಮೇಲೆ ಸುಂದರ ಹೂವೊಂದು ಅರಳಿದ ದಿನ.  ಖುಷಿಯಿಂದಿರಬೇಕಾದ ದಿನವೇ 'ಪೃಥ್ವಿ'ಯ ಒಡೆಯನ ತಪ್ಪುಗಳಿಂದಾಗಿ ಜೀವನದಲ್ಲಿ ಸುನಾಮಿಯೊಂದು ಅಪ್ಪಳಿಸಿತ್ತು.

​"ಇಂದಿನಿಂದ ನೀವಿಬ್ಬರೂ ಗಂಡ-ಹೆಂಡತಿಯರಾಗಿ ಉಳಿದಿರುವುದಿಲ್ಲ. ಈ ನ್ಯಾಯಾಲಯವು ನಿಮ್ಮ ವಿಚ್ಛೇದನಾ ಅರ್ಜಿಯನ್ನು ಸಮ್ಮತಿಸಿದೆ. ಪತಿಯ ಕಡೆಯಿಂದ ಪತ್ನಿಗೆ ಸೇರಬೇಕಾದ ಆಸ್ತಿಯನ್ನು 6 ತಿಂಗಳ ಒಳಗಾಗಿ ನೀಡಬೇಕೆಂದು ಈ ಮೂಲಕ ನ್ಯಾಯಾಲಯವು ಆದೇಶಿಸುತ್ತದೆ."- ನ್ಯಾಯಾಧೀಶರ ತೀರ್ಪಿನ ಮಾತುಗಳೇ ಇನ್ನೂ ಅವಳ ಕಿವಿಗಳಲ್ಲಿ ಪ್ರತಿಧ್ವನಿಸುತ್ತಿದೆ. ಈಗ ಅದು ಅಧಿಕೃತವಾಗಿದೆ. ಅವಳಿನ್ನು ಮುಂದೆ ಶ್ವೇತಾ ಶ್ರೀಧರ್ ಹೆಗಡೆ ಅಲ್ಲ.. ಮತ್ತೊಮ್ಮೆ ಶ್ವೇತಾ ರಾವ್ ಆಗಿದ್ದಾಳೆ.

ಅವನು ನೀಲಿ ಕಣ್ಣಿನ, ಮುದ್ದು ಚಂದ್ರನಂತಿರುವ ಮೊಗದ ಹುಡುಗ. ಒಕ್ಕಟ್ಟಿ ಮನೆತನದ, 'ಪೃಥ್ವಿ ಇಂಡಸ್ಟ್ರೀಸ್'ನ ಏಕೈಕ ವಾರಸುಧಾರ. ಸಾಗರ ಪಟ್ಟಣದಲ್ಲಿ ಎಲ್ಲ ಹುಡುಗಿಯರು ಅಪೇಕ್ಷಿಸುತ್ತಿದ್ದಂತಹ ಆಕರ್ಷಕ ಮೈಕಟ್ಟಿನ ರಾಜಕುಮಾರ. ಪತ್ರಿಕೆಯಲ್ಲಿ ಇವನ ಉನ್ನತ ವ್ಯವಹಾರಗಳ ಬಗ್ಗೆಯೇ ವಾರದಲ್ಲಿ 2-3 ಬಾರಿ ಬರುತ್ತಿತ್ತು. ವಿಧಿಲಿಖಿತವೋ ಅಥವಾ ಅವನ ಹಣೆಬರಹವೋ ಏನೋ..ಅವನಿಂದು ತನ್ನ ವಿಚ್ಚೇಧನಾ ಅರ್ಜಿಯ ಕೊನೆಯ  ತೀರ್ಪನ್ನು ಪಡೆಯಲು ಬರಬೇಕಾಯಿತು.

ಕೋರ್ಟಿನ ಹೊರಗಡೆ ಮಾದ್ಯಮದವರು ಕ್ಯಾಮರಾವನ್ನು ಜ಼ೂಮ್ ಮಾಡಿಟ್ಟುಕೊಂಡೇ ಅವನಿಗಾಗಿ ಕಾಯುತ್ತಾ ನಿಂತಿದ್ದರು. ದೊಡ್ಡವರು ಎನಿಸಿಕೊಂಡವರನ್ನು ತಮ್ಮ ಚಾನಲ್ಗಳಲ್ಲಿ ತೋರಿಸಿ, ಟಿ.ಆರ್.ಪಿ.ಯನ್ನು ಹೆಚ್ಚಿಸಿಕೊಳ್ಳುವ ಖಯಾಲಿ. ಆದ್ದರಿಂದ ಕೋರ್ಟಿನ ಹಿಂಬಾಗದಿಂದ ಪಾರಾಗಲು ನಿರ್ಧರಿಸಿದ್ದ. ಇದೇ ಕಾರಣಕ್ಕಾಗಿಯೇ ಗೋಗರೆಯುತ್ತಿದ್ದ ತಾಯಿಯನ್ನು ತನ್ನೊಂದಿಗೆ ಕರೆತಂದಿರಲಿಲ್ಲ.

ಇಂದಿನಿಂದ ಅವನು ಏಕಾಂಗಿಯಾಗಿ ಜೀವನದ ಹಾದಿಯನ್ನು ಸವೆಸಬೇಕು... ಕೊನೆ ಉಸಿರು ಇರುವವರೆಗೂ... ಮುಖ್ಯವಾಗಿ ಅವಳಿಲ್ಲದೆ... ನಡೆಯಬೇಕು. ಕೆನ್ನೆಯ ಕಾಂತಿಗೆ ಚಂದ್ರನೇ ನಾಚುವಂತಿದ್ದ ಅಂದದ ಬೆಡಗಿ, ಪ್ರಶಾಂತವಾಗಿ ಎಲ್ಲಾ ನೋವುಗಳನ್ನು ಸಹಿಸಿಕೊಂಡು ಎಲ್ಲರಿಂದಲೂ ಆರಾಧಿಸಲ್ಪಡುವ, ತನಗೆ ಕೇಡು ಬಯಸಿದವನಿಗೂ ಒಳ್ಳೆಯದಾಗಲಿ ಎಂದು ಬೇಡುವ ನಿಷ್ಕಳಂಕ ಮನಸಿನ... ಎಲ್ಲಕ್ಕಿಂತ ಮುಖ್ಯವಾಗಿ ಅವನ ಜೀವನದಲ್ಲಿ ಪ್ರವೇಶಿಸಿದ ಅತ್ಯಂತ ಪ್ರಕಾಶಮಾನವಾದ ವಜ್ರ; ಶ್ವೇತಾ ಹೆಗಡೆಯ ಗಂಡನಾಗಿ ಇರುವುದು ಇಂದೇ ಕೊನೆಯ ದಿನ.

ಕೋರ್ಟಿನ ರೀತಿ-ರಿವಾಜುಗಳು ನಡೆಯುತ್ತಿದ್ದಾಗಲೂ ಅವಳೆಡೆಗೆ ಓರೆಗಣ್ಣಿನಿಂದ ನೋಡುತ್ತಲೇ ಇದ್ದ. ಅವನು miss ಮಾಡಿಕೊಳ್ಳುತ್ತಿದ್ದದ್ದು ಅವಳ ಹಣೆಯ ತುದಿಯಲ್ಲಿ, ಬೈತಲೆಯ ದಂಡೆಯ ಬಳಿ ಇಟ್ಟುಕೊಳ್ಳುತ್ತಿದ್ದ ಕೆಂಪು ಕುಂಕುಮವನ್ನು, ಸಣಕಲು ಕೈಗಳ ಸುತ್ತ ಇರುವ ಹಸಿರು ಬಳೆಗಳ ನಾದವನ್ನು,  ಇವನ ದನಿ ಕೇಳಿ ಹೆದರಿದ ನೋಟ ಬೀರುತ್ತಿದ್ದ ಅವಳ ಕಂಗಳನ್ನು. ಆದರೆ ತೀರ್ಪು ಈಗ ಬಂದಾಗಿದೆ. ಅವಳಿನ್ನು ಅವನಿಗೆ ಸೇರಿದವಳಲ್ಲ. ಅವಳ ಮೇಲಿನ ಎಲ್ಲಾ ಹಕ್ಕುಗಳನ್ನು ಕಳೆದುಕೊಂಡಿದ್ದಾನೆ.  ಉಸಿರು ಕಟ್ಟಿದಂತಾಗುತ್ತಿದೆ. ನಾಲಿಗೆ ಒಣಗುತ್ತಿದೆ. ಕಣ್ಣು ಕಪ್ಪಡರುತ್ತಿದೆ. ದೃಷ್ಟಿ ಮಂಜಾಗುತ್ತಿದೆ.

ಈ ಜಗತ್ತಿನ ಸಂತೋಷವನ್ನೆಲ್ಲಾ ಅನುಭವಿಸಲು ಅವಳು  ಅರ್ಹಳಾಗಿದ್ದಳು. ಅವಳು ಯಾವ ತಪ್ಪು ಮಾಡಿದವಳಲ್ಲ. ತನಗೋಸ್ಕರವಾಗಿ ಅವಳನ್ನು ತನ್ನೊಂದಿಗಿರುವಂತೆ ಬಲವಂತವಾಗಿ ಇರಿಸಿಕೊಳ್ಳಲು ಸಾಧ್ಯವಿರಲಿಲ್ಲ, ಇಷ್ಟು ದಿನ ಮಾಡಿದಂತೆ. ಅಂತೂ ಅವಳು ಇವನ ಮುಷ್ಟಿಯಿಂದ ಪಾರಾಗಿದ್ದಳು. ತನ್ನ ಭಯವಿಲ್ಲದೆಯೇ ಅವಳಿನ್ನು ಖುಷಿಯಿಂದಿರಬಹುದು ಎಂದು ಯೋಚಿಸುತ್ತಾ ಮುಗುಳ್ನಕ್ಕ. ಅದಾಗ್ಯೂ ಆ ನಗು ಯಾರ ಕಿವಿಗೂ ಕೇಳಿಸುವಂತಿರಲ್ಲಿಲ್ಲ, ಕಣ್ಣಿಗೂ ಕಾಣಿಸುವಂತಿರಲಿಲ್ಲ. ಹೀಗೆ ತನ್ನದೇ ಚಿಂತೆಯಲ್ಲಿ ಮಗ್ನನಾಗಿ ದೂರದ ಮೂಲೆಯಲ್ಲಿ ಕಾಣುತ್ತಿದ್ದ ಮಾವಿನ ಮರದ ಕಡೆಗೆ ಹೆಜ್ಜೆ ಹಾಕ ತೊಡಗಿದ. ಶ್ವೇತಾ ಬೆಂಚಿನ ಮೇಲೆ ಕುಳಿತಿದ್ದು ಕಾಣಿಸಿತು. ಅವಳನ್ನು ಕೊನೆಯ ಬಾರಿ ಮಾತನಾಡಿಸಿ ಬರೋಣವೆಂದು ಒಂದು ಹೆಜ್ಜೆ ಎತ್ತಿಡುರುವುದರೊಳಗಾಗಿ ಅವಳ ಮುಂದೆ ಮೊಣಕಾಲೂರಿ ಕುಳಿತಿದ್ದ ಅವನು ಕಾಣಿಸಿದ.

**ಆ ವ್ಯಕ್ತಿ ಯಾರು? ಅವನು ಶ್ವೇತಾಳಿಗೆ ಏನು ಹೇಳುತ್ತಿದ್ದಾನೆ?**

---

ಈಗ ಅವನಿರುವ ಪರಿಸ್ಥಿತಿಯನ್ನು ಅವಲೋಕಿಸಿದರೆ ವಿಶ್ವದಲ್ಲಿ ಅತ್ಯಂತ ಗೊಂದಲದಲ್ಲಿರುವ ವ್ಯಕ್ತಿಯೆಂದರೆ ಅವನೇ ಎನ್ನಬಹುದು. ಅವನೆಂದೂ ಇಂತಹ ಸಂದಿಗ್ಧತೆಯಲ್ಲಿ ಸಿಲುಕಿರಲಿಲ್ಲ. ಶ್ರೀಧರ್ ತಾನು ಪ್ರೀತಿಸಿದ ಹುಡುಗಿಯನ್ನು ಬಲಾತ್ಕಾರವಾಗಿ ಎಳೆದುಕೊಂಡು ಹೋಗಿ ಮದುವೆಯಾದಾಗಲೇ ಆಗಲಿ ಅಥವಾ ಸತತವಾಗಿ ತನ್ನ ತಂಗಿಯನ್ನು ಮದುವೆಯಾಗೆಂದು ಪೀಡಿಸಿದಾಗಲೇ ಆಗಲಿ ಇವನ ಮನಸ್ಸು ಇಂದಿನಷ್ಟು ವಿಚಲಿತಗೊಂಡಿರಲಿಲ್ಲ. ಆದರೆ ಕಳೆದ 2-3 ತಿಂಗಳಿನಿಂದ ಆಗುತ್ತಿರುವ ವಿಚಿತ್ರ  ವಿದ್ಯಮಾನಗಳನ್ನು ನೋಡಿ ನರಕದಲ್ಲಿರುವಂತೆ ಭಾಸವಾಗುತ್ತಿತ್ತು. ಅವನಿಗೆ ತಾನೀಗ ಸಂತೋಷವಾಗಿರುವೆನೆ ಅಥವಾ ಇಲ್ಲವೇ ಎಂಬುದನ್ನು ಕೂಡ ನಿರ್ಧರಿಸಲಾಗದ ಸ್ಥಿತಿಗೆ ತಲುಪಿದ್ದನು. ಅವನು ಪ್ರೀತಿಸಿದ ಏಕೈಕ ವ್ಯಕ್ತಿ ಶ್ವೇತಾ. ಆದರೆ ಈತನ ನಿರ್ಲಕ್ಷ ಮತ್ತು ಮೂರ್ಖತನದ ಕಾರಣದಿಂದ, ಒಂದು ಸುಂದರ, ಮುಗ್ಧ ಜೀವವೊಂದು ಸುಮಾರು ಒಂದು ವರ್ಷಗಳ ಕಾಲ ಮೃಗ ಮನಸ್ಕರಿಂದ ಅತ್ಯಂತ ಯಾತನೆ ಅನುಭವಿಸಬೇಕಾಯಿತು.

ಶ್ರೀಧರ್ ಮತ್ತು ಇವನ ನಡುವಿನ ತಪ್ಪು ತಿಳುವಳಿಕೆಗಳು, ಭಿನ್ನಾಬಿಪ್ರಾಯಗಳು ಯಾವಾಗಲೋ ಪರಿಹಾರವಾಗಿದ್ದಂತೂ ಸತ್ಯ. ಈಗ ಅವರಿಬ್ಬರ ನಡುವೆ ವೈರತ್ವದ ಛಾಯೆಯೂ ಕೂಡ ಉಳಿದಿಲ್ಲ. ಶ್ವೇತಾಳನ್ನು ವರಿಸುವುದಕ್ಕೆ ಶ್ರೀಧರನಿಂದ ಯಾವ ಅಡ್ಡಿಯೂ ಇರಲಿಲ್ಲ.

ಈ ವಿಚ್ಚೇಧನದ ನಂತರ ಇವನಿಗಿನ್ನೊಂದು ಅವಕಾಶ ಒದಗಿ ಬಂದಿದೆ. ಹೌದು, ಅವನೀಗ ಮತ್ತೆ ಅವಳನ್ನು ಪಡೆಯುವ ಸದಾವಕಾಶ.  ಈ ಬಾರಿ ಶ್ರೀಧರನಂತೆ ಅವಳನ್ನು ಕಸಿದುಕೊಳ್ಳುವವರು ಯಾರೂ ಇಲ್ಲ. ಶ್ರೀಧರ್ ಮತ್ತೆ ಇವರ ವಿಷಯದಲ್ಲಿ ತಲೆ ಹಾಕಲಾರ. ಕಾಲ, ಪರಿಸ್ಥಿತಿಗಳು ಇವನ ಪರವಾಗಿಯೇ ಇದ್ದರೂ, ಅದೇಕೋ ಮನವು ಅಳುಕುತ್ತಿದೆ. ನಿಡಿದಾದ ಉಸಿರನ್ನು ಬಿಟ್ಟು ಮತ್ತೆ ಯೋಚನೆಗೆ ಮೊದಲು ಮಾಡಿದ. ಕೆಲವು ದಿನಗಳ ಹಿಂದೆ ವಿಶ್ವೇಶ್ವರರಾಯರು ಬಂದು, ಮದುವೆಯ ವಿಷಯವನ್ನು ಪ್ರಸ್ತಾಪಿಸಿದಾಗ, ಇವನೂ ಸೇರಿದಂತೆ, ಇಬ್ಬರ ಕುಟುಂಬದವರೂ ಒಪ್ಪಿಗೆ ಸೂಚಿಸಿದ್ದರು. ಹತ್ತಿರದ ದಿನಗಳಲ್ಲಿ ಯಾವುದೂ ಒಳ್ಳೆಯ ಮುಹೂರ್ತವಿರದ ಕಾರಣಕ್ಕೆ ಮದುವೆಯನ್ನು ಎರಡು ತಿಂಗಳ ನಂತರ ಮಾಡುವುದೆಂದು ಹಿರಿಯರು ನಿಶ್ಚಯಿಸಿದ್ದರು. ವಾಸ್ತವವಾಗಿ ಅವಳನ್ನು ಹಿಂದಕ್ಕೆ ಪಡೆಯಲು ಸಮಯ ವ್ಯರ್ಥ ಮಾಡಲು ಸಿದ್ಧನಿರಲಿಲ್ಲ. ಆಗ ಭೂಮಿಯ ಮೇಲಿನ ಯಾವುದೇ ಜೀವಿಗಿಂತ ಇವನೇ ಅಧಿಕ ಸಂತೋಷದಲ್ಲಿದ್ದವನಾಗಿದ್ದ ಎಂದರೆ ತಪ್ಪಾಗಲಾರದು.

ಆದರೆ ಅವಳು ಇವನಿಂದ ಆದಷ್ಟು ದೂರವಿರಲು ಶತಪ್ರಯತ್ನ ಮಾಡುತ್ತಿರುವಳೆಂದು ಅವನ ಅಂತರಾಳ ಕೂಗಿ ಕೂಗಿ ಹೇಳುತ್ತಿತ್ತು. ಅವಳು ಹಿಂದಿನಂತೆ ಇವನೆದುರು ಮನಸ್ಸು ಬಿಚ್ಚಿ ಮಾತನಾಡುತ್ತಿರಲಿಲ್ಲ. ಅವಳ ವರ್ತನೆ ಮೊದಲಿನಂತೆ ಮುಕ್ತವಾಗಿರಲಿಲ್ಲ. ಬಹುಶಃ ಅವಳಿಗೆ ಇಷ್ಟವಾಗುತ್ತಿರಲಿಲ್ಲವೇನೋ. ಅವಳ ಸುತ್ತಲಿನ ಪ್ರಪಂಚದೊಂದಿಗೆ ಬೆರೆಯಲಾಗದೆ ತುಂಬಾ ಬದಲಾಗಿದ್ದಳು. ಕೆಲವೊಂದು ಮೂಲವಸ್ತುಗಳು ಹೇಗೆ ಸುತ್ತಲಿನ ಪರಿಸರದೊಂದಿಗೆ ಪ್ರತಿಕ್ರಯಿಸದೆ ಜಡವಾಗಿರುತ್ತಾವೆಯೋ ಹಾಗೆಯೇ ಇವಳಲ್ಲಿ ಯಾವುದೇ ರೀತಿಯ ಚುರುಕಾದ ಚಟುವಟಿಕೆಗಳಿರಲಿಲ್ಲ.

ಈ ಒಂದು ವರ್ಷಗಳ ಮಿಥ್ಯನೈಜತೆಯ ನಾಟಕವು ಅವಳ ಮುಗ್ದ ಮನಸ್ಸಿನ ಮೇಲೆ ಅಧಿಕವಾಗಿ ಪರಿಣಾಮ ಬೀರಿರಬಹುದು, ಮತ್ತೆ ಹಿಂದಿನ ಸ್ಥಿತಿಗೆ ಮರಳಲು ಸ್ವಲ್ಪ ಸಮಯ ಬೇಕೇ ಬೇಕು. ಬದಲಾಗುತ್ತಿರುವ ಪರಿಸ್ಥಿತಿಗೆ ಅವಳು ಹೊಂದಿಕೊಳ್ಳಲು ಇನ್ನಷ್ಟು ಸಮಯ ನೀಡಬೇಕೆಂದು ನಿರ್ಧರಿಸಿದ್ದ. ಆಮೇಲೆ ಬೇಕಾದರೆ ಇಬ್ಬರು ಒಟ್ಟಿಗೆ ಕುಳಿತು ಭವಿಷ್ಯದ ನಡೆಗಳ ಬಗ್ಗೆ ಚರ್ಚಿಸಿದರಾಯಿತು ಎಂಬ ತೀರ್ಮಾನಕ್ಕೆ ಬಂದಿದ್ದ. ಅವಳಿಗಾಗಿ ಇವನ ಕಣ್ಣುಗಳು ಹುಡುಕುತ್ತಿದ್ದವು. ಮಾವಿನ ಮರದ ಕೆಳಗೆ ಒಂಟಿಯಾಗಿ ಕುಳಿತಿದ್ದ ಶ್ವೇತಾಳನ್ನು ಕಂಡೊಡನೆಯೇ ಓಡಿಹೋಗಿ ಅವಳೆದುರು ಹೋಗಿ ಮೊಣಕಾಲೂರಿ ಕುಳಿತುಕೊಂಡ. 

​ತಮ್ಮಿಬ್ಬರನ್ನು ಇನ್ನೊಂದು ಜೊತೆ ಕಣ್ಣುಗಳು ಎಲೆಗಳ ಮರೆಯಿಂದ ಗಮನಿಸುತ್ತಿವೆ ಎಂಬುದು ಅವರಿಗಾಗ ತಿಳಿಯುವಂತಿರಲಿಲ್ಲ.  ಆ ಕಣ್ಣುಗಳಿಂದ ಎರಡು ಹನಿಗಳು ಎಲೆಗಳ ಮೇಲೆ ಬಿದ್ದು ಜಾರಿ ಮಣ್ಣಿನಲ್ಲಿ ಇಂಗಿ ಹೋದವು. ಶ್ವೇತಾ ತನ್ನೆರಡೂ ಕೈಗಳಿಂದ ಮುಖವನ್ನು ಮುಚ್ಚಿಕೊಂಡು ಬಿಕ್ಕಿ ಬಿಕ್ಕಿ ಅಳುತ್ತಿದ್ದಳು.​

ಈ ಎಲ್ಲ ಗೊಂದಲಗಳಿಗೆ, ದುಃಖಕ್ಕೆ ಕಾರಣ ಭೂತಕಾಲ. ಇಂದು ರೆಕ್ಕೆ ಮುರಿದು ನೆಲಕ್ಕೆ ಬಿದ್ದಿವೆ ಚಿಟ್ಟೆಗಳು. ಈ ಪಕ್ಷಿಗಳ ಪ್ರೇಮದ ಉತ್ತುಂಗದ ದಿನಗಳು ಗತಕಾಲದಲ್ಲಿದೆ....

---

**ಸುಮಾರು ಒಂದು ವರ್ಷಗಳ ಹಿಂದೆ**

ಶ್ವೇತಾ ರಾವ್, 22ರ ಹರೆಯದ ಭರತನಾಟ್ಯದಲ್ಲಿ ಪ್ರಸಿದ್ದಿ ಪಡೆಯುತ್ತಿರುವ ಕಲಾವಿದೆ. ತನ್ನ ನೃತ್ಯಕಲೆ ಹಾಗೂ ಸೌಂದರ್ಯದಿಂದಾಗಿ ಎಲ್ಲರನ್ನೂ ಮೋಹಕ ಲೋಕದಲ್ಲಿ ತೇಲಿಸುತ್ತಿದ್ದಳು. ಎಷ್ಟೋ ಜನ ಹುಡುಗರು dating, love, marriage proposalಗಳನ್ನು ಮುಂದಿಟ್ಟರೂ, ಅವುಗಳಾವುದರ ಕಡೆಗೆ ಗಮನವೀಯ್ಯದೆ ಒಂಟಿಯಾಗೇ ಇದ್ದಳು. ತನ್ನ ನೃತ್ಯ ಬದುಕು ಮತ್ತು ಅವಳ ಕುಟುಂಬದ ಸಂತೋಷವೇ ಅವಳ ಕನಸಾಗಿತ್ತು.

ಒಂದು ದಿನ ನಂದೋಡಿಯಲ್ಲಿ ನೃತ್ಯ ಕಾರ್ಯಕ್ರಮವೊಂದನ್ನು ಮುಗಿಸಿ, ಅಲಂಕಾರಿಕ ಕೊಠಡಿಯಲ್ಲಿ ಮುಖವನ್ನು ತೊಳೆಯುವುದರಲ್ಲಿ ಮಗ್ನಳಾಗಿದ್ದಳು. ಆಗ ಇದ್ದಕ್ಕಿದ್ದಂತೆ ಒಳಬಂದ ಚಿಕ್ಕ ಹುಡುಗನೊಬ್ಬ ದೊಡ್ಡದೊಂದು ಕೆಂಪು ಗುಲಾಬಿಯ ಪುಷ್ಪಗುಚ್ಛವೊಂದನ್ನು ನೀಡಿ ಹಿಂತಿರುಗಿದ. ಅದರ ಮೇಲೆ ಇಂಗ್ಲೀಷ್ನಲ್ಲಿ ಮುದ್ರಿತವಾಗಿದ್ದ ಹೆಸರನ್ನು ನೋಡಿದಳು. ಹರೀಶ್ ಭಟ್, ಕರುಮನೆ ಎಂದು ಬರೆದಿತ್ತು. ಮೊದಲಿಗೆ ಅದರತ್ತ ನಿರ್ಲಕ್ಷ ಭಾವದಿಂದ ನೋಡಿದರೂ ಅದರ ಮೇಲಿದ್ದ ಸಾಲುಗಳನ್ನು ನೋಡಿ ಉಸಿರು ಸಿಕ್ಕಿಹಾಕಿಕೊಂಡಂತಾಯಿತು. ಮೊದಲ ಬಾರಿಗೆ ಅವಳು ಈ ರೀತಿಯಾದ ಕಾವ್ಯಾತ್ಮಕ ಪತ್ರವನ್ನು ಪಡೆದಿದ್ದಳು. ಇದುವರೆಗೂ ಎಷ್ಟೋ ಹುಡುಗರು ಪತ್ರಗಳನ್ನು, ಹೂಗಳನ್ನು ನೀಡಿದ್ದರೂ, ಈ ಸಾಲುಗಳಷ್ಟು ಯಾವುದೂ ಆಕರ್ಷಿಸಿರಲಿಲ್ಲ. ಆ ಪತ್ರವನ್ನು ತೆಗೆದು ತನ್ನ purseನ ಒಳಗೆ ಇಟ್ಟುಕೊಂಡಳು.

ಇದಾದ ಬಳಿಕ ಅವಳ ಪ್ರತಿಯೊಂದು ಪ್ರದರ್ಶನದ ಕೊನೆಯಲ್ಲಿಯೂ, ಪುಷ್ಪಗುಚ್ಛದೊಂದಿಗೆ ಕೆಲವು ಸಾಲುಗಳಿಂದ ಕೂಡಿದ ಕವಿತೆಯಿರುತ್ತಿತ್ತು. ಕೆಲವೊಮ್ಮೆ ಬೇಸರ ಮೂಡಿಸುವಂತೆ ಇದ್ದರೂ ಕೆಲವೊಮ್ಮೆ ಖುಷಿ ಕೊಡುವಂತಿರುತ್ತಿತ್ತು. ಆದರೆ ಅದನ್ನು ತನಗೆ ಕಳುಹಿಸುತ್ತಿರುವ ವ್ಯಕ್ತಿ ಯಾರೆಂಬುದನ್ನು ತಿಳಿದುಕೊಳ್ಳಲು ಸಾಕಷ್ಟು ಪ್ರಯತ್ನಪಟ್ಟರೂ ಯಶಸ್ವಿಯಾಗಲಿಲ್ಲ. ಹೀಗೆ ತಿಂಗಳುಗಳುರುಳುತ್ತಿದ್ದಂತೆ, ಪ್ರದರ್ಶನದ ನಂತರ ಹೂಗುಚ್ಛದ ಬರುವಿಕೆಗಾಗಿ ಕಾಯುವುದೇ ಅವಳ ಹವ್ಯಾಸವಾಗಿ ಬಿಟ್ಟಿತ್ತು. ತನ್ನ ನೃತ್ಯವನ್ನು ಇಷ್ಟಪಡುವ ವ್ಯಕ್ತಿ. ಅಲ್ಲದೇ ಹೃದಯಾಂತರಾಳದಿಂದ ಭಾವನೆಗಳ ಪದಗಳನ್ನು ಜೋಡಿಸಿ ಕವನಗಳನ್ನು ಬರೆಯುವ ಆ ಅನಾಮಿಕನನ್ನು ನೋಡುವ ಹತಾಶ ಬಯಕೆ ಅವಳಲ್ಲಿ ನಿಧಾನವಾಗಿ ಕಾಡತೊಡಗಿತು.

"ಶ್ವೇತಾ, ಎಂತ ಮಾಡ್ತ ಇದ್ದೆ? ನಾನು ನಿನ್ ಹತ್ರ ಸ್ವಲ್ಪ urgent ಆಗಿ ಮಾತಾಡಕಾಗಿತ್ತು". "ಹ್ಮ್. ಹೇಳು ಅಪ್ಪ. ನಾನು ಯಾವತ್ತೂ busy ಅಂತ ಹೇಳದಿಲ್ಲೆ, especially ನಿಂಗೆ. ಹೇಳು ಎಂತು ಅಂತ. ಎಂತು ಅಷ್ಟು ಸೀರೀಯಸ್ ವಿಷ್ಯ?". ತನ್ನನ್ನು ಪ್ರೀತಿಯಿಂದ ಬೆಳೆಸಿದವರಿಗೆ ಅವಳು ತೋರುತ್ತಿದ್ದ ಗೌರವ, ಪ್ರೀತಿಯನ್ನು ಬಣ್ಣಿಸಲು ಸಾಧ್ಯವೇ ಇರಲಿಲ್ಲ. "ನಿನ್ ಮದುವೆ ಬಗ್ಗೆ ಪ್ರಸ್ತಾಪ ಮಾಡ್ಕಂಡು ಒಬ್ರು ಬಂದಿದ್ದ. ಶ್ರೀಮಂತ ಮನೆತನದವು. ಜೊತೆಗೆ ಒಳ್ಳೆ ಜನಾನು ಹೌದು."

ಇದನ್ನು ಕೇಳುತ್ತಲೇ ಅವಳ ಮುಖ ಬಾಡಿ ಹೋಯಿತು. ಮೊದಲ ಬಾರಿಗೆ ಅವಳ ಹೃದಯಕ್ಕೆ ಮುಳ್ಳೊಂದು ಚುಚ್ಚಿದ ಅನುಭವವಾಯಿತು. ಅವಳಿಗೆ ಒಂದು ಸತ್ಯವಂತೂ ತಿಳಿದಿತ್ತು, ಅವನನ್ನು ನೋಡದೆ ಇದ್ದರೂ ಇಬ್ಬರ ಮಧ್ಯೆ ಏನೋ ಒಂದು ದೈವಬಂಧವಿದೆ ಅನ್ನಿಸತೊಡಗಿತ್ತು. ಅದು ಪ್ರೀತಿಯೆಂದು ಹೇಳಲಾಗದಿದ್ದರೂ, ದಿನಗಳು ಕಳೆದಂತೆ ಅವಳಿಗೇ ತಿಳಿಯದಂತೆ ಅವನನ್ನು ಇಷ್ಟ ಪಡತೊಡಗಿದ್ದಳು. ಆದರೆ ತಂದೆಯ ಮುಂದಿನ ಮಾತುಗಳನ್ನು ಕೇಳುತ್ತಿದ್ದಂತೆ ನಿರಾಶೆ ಮಾಯವಾಗಿ, ಹಾರುವ ಚಿಟ್ಟೆಯಂತೆ ಮನಸ್ಸು ಉಲ್ಲಾಸಗೊಂಡಿತು, "ಅವನ್ನ ನಾನು ಮೊನ್ನೇನೇ ಭೇಟಿ ಮಾಡಿದ್ದಿ. ತುಂಬಾ ಒಳ್ಳೆಯ ನಡತೆಯ ಹುಡ್ಗ. 28 ದಾಟದ್ರೊಳಗೆ ಯಶಸ್ವಿ businessman ಅಂತ ಹೆಸ್ರು ತಗೈoದ. ಅವನ್ ಹೆಸ್ರು ಹರೀಶ ಅಂತ, ಇಲ್ಲೆ ಕರುಮನೆ ಆತು ಅವಂಗೆ. ಅವ್ರಾಗೆ ಈ ಪ್ರಸ್ತಾಪ ಮುಂದಿಟ್ಕಂಡು ಬಂದಿದ್ದ. ನಂಗೊತಿದು, ನಮ್ಮಿಬ್ಬರ ಕುಟುಂಬದ ಅಂತಸ್ತು ಸ್ವರ್ಗ, ನರಕದಷ್ಟೆ ಅಂತರ ಇದ್ದು ಅಂತ. ಆದ್ರೆ ಅವುಕ್ಕೆ ನಿಜವಾಗ್ಲೂ ನಿನ್ ಮೇಲೆ ಮಮತೆ ಇದ್ದು. ಮದುವೆ ಅದ್ಮೇಲೂ dance ಮುಂದುವರಸ್ತೆ ಅಂದ್ರೂ ಯಾವ್ದೇ ಅಭ್ಯಂತರ ಇಲ್ಲೆ ಅಂತ ಹೇಳಿದ್ದ".  ಉಫ್... ಆ ದೇವರಿಗೇ ಗೊತ್ತು, ಅವಳು ಸಂತೋಷದಿಂದ ಕುಣಿಯುವುದನ್ನು ಹೇಗೆ ತಡೆದುಕೊಂಡಳು ಅಂತ. ತನ್ನ ಆನಂದವನ್ನು ಹತೋಟಿಗೆ ತಂದುಕೊಂಡು ನಿಧಾನವಾಗಿ ತಲೆಯನ್ನು ಆಡಿಸಿ, ಸಣ್ಣ ದನಿಯಲ್ಲಿ, "ನೀನ್ ಹೆಂಗ್ ಹೇಳ್ತ್ಯೊ ಹಂಗೆ ಆಗ್ಲಿ. ನೀನ್ ಯಾರನ್ನ ತೋರ್ಸಿದ್ರು ಅವ್ರನ್ನೇ ಮದುವೆ ಆಗ್ತಿ."

---

ನಿಧಾನವಾಗಿ ತಲೆಯೆತ್ತಿ ನೋಡಿದರೆ ಅವನೇ ಅವಳೆದುರು ನಗುತ್ತಾ ಕುಳಿತಿದ್ದ. ಅವಳ ಹೃದಯ ಡವ ಡವ ಎಂದು ಜೋರಾಗಿ ಬಡಿದುಕೊಳ್ಳಲಾರಂಬಿಸಿತು. ಇಬ್ಬರ ಕಣ್ಣಿನ ದೃಷ್ಟಿಯೂ ಸೇರಿ ಒಂದಾಯಿತು. ನಾಚಿಕೆಯಿಂದ ಅವಳಿಗೆ ಏನು ಮಾತಾಡಬೇಕೆಂಬುದೇ ತೋಚಲಿಲ್ಲ. ಅವಳ ಅದೃಷ್ಟವನ್ನು ಅವಳಿಗೇ ನಂಬಲು ಸಾಧ್ಯವಾಗುತ್ತಿಲ್ಲ. ತುಂಬಾ handsome, ಅದರೊಟ್ಟಿಗೆ ತಂದೆ ಹೇಳಿದಂತೆ ಒಳ್ಳೆಯ ಗುಣವುಳ್ಳವನು, ಪ್ರತಿಯೊಂದು ಹೆಣ್ಣು ಕೂಡ ಇಂತಹವನನ್ನು ಸ್ವಂತ ಮಾಡಿಕೊಳ್ಳಲು ಬಯಸುವಾಗ, ತನಗೆ ಈ ಅದೃಷ್ಟ ತಾನಾಗಿಯೇ ಒಲಿದಿದೆ ಅಂದುಕೊಂಡಳು. ಅವನು ಇವಳ ಅನಿಸಿಕೆಯನ್ನು ಕೇಳಿದಾಗ ತುಸುನಕ್ಕು ತನ್ನ ಒಪ್ಪಿಗೆಯನ್ನು ಸೂಚಿಸಿದಳು.

ಅವಳ ಮೃದು ಕೈಗಳ ಮೇಲೆ ತನ್ನ ಕೈಯನ್ನು ಆನಿಸಿದ. ದೊಡ್ಡದೊಂದು restaurant ಒಂದರ ಖಾಸಗಿ ಕೋಣೆಯೊಂದರಲ್ಲಿ ಇಬ್ಬರೇ ಸೋಫಾದ ಮೇಲೆ ಒಬ್ಬರ ಕೈಯನ್ನೊಬ್ಬರು ಹಿಡಿದು ಕುಳಿತಿದ್ದಾರೆ. ಹಠಾತ್ ನಿಶ್ಚಿತಾರ್ಥದ ನಂತರ ಇವರಿಬ್ಬರು ಹೊರಗಡೆ ಭೇಟಿಯಾಗಿದ್ದು ಇದೇ ಮೊದಲ ಬಾರಿ. "ಶ್ವೇತಾ. sorry, ನಿನ್ಹತ್ರ ಒಂದು ವಿಷ್ಯಾನ ಸ್ವಲ್ಪ late ಆಗಿ ಕೇಳ್ತಾ ಇರದಿಕ್ಕೆ. But... ... ಈ engagement ಓಕೇನಾ? ನೀನು ನನ್ ಜೊತೆ ಖುಷಿಯಾಗಿ ಇದ್ದೇ ಅಲ್ದಾ? ಬೇರೆ ಯಾರಾದ್ರೂ.....", ಸ್ವಲ್ಪ ಹಿಂಜರಿಯುತ್ತಲೆ ಕೇಳಿದ. ಅವನು ತನ್ನ ಮಾತನ್ನು ಪೂರ್ಣಗೊಳಿಸುವುದರೊಳಗಾಗಿ, ಅವಳು ತನ್ನ ತಲೆಯನ್ನು ಅಡ್ಡಡ್ಡವಾಗಿ ಆಡಿಸಿ, ಸಣ್ಣದಾಗಿ ಹೇಳಿದಳು, "Pl..Please, ಬೇರೆ ಯಾರಾದ್ರೂ ನನ್ ಮನಸ್ಸಲ್ಲಿ ಇದ್ದಿದ್ರೆ, ನಿಮ್ಗೆ ಮುಂಚೇನೇ ಹೇಳಿ ಬಿಡ್ತಿದ್ದಿ.  Actually, ನೆನ್ನೆ ನಾನು ನಿಮ್ಗೆ ಕಾಲ್ ಮಾಡಿದ್ದು ಬೇರೆ ಕಾರಣಕ್ಕಾಗಿ. ನಾನು ನಿಮ್ ಹತ್ರ ಏನೋ ಕೇಳಕಾಗಿತ್ತು."

ಮತ್ತೆ ಕಣ್ಣುಗಳು ಒಂದಾದವು. "ಹ್ಮ್. ಕೇಳು. ಏನ್ ಬೇಕು?". "ಇದಕ್ಕೂ ಮೊದಲೇ ಎಂತಕೆ ನನ್ನ ಭೇಟಿ ಮಾಡಕೆ ಬರ್ಲೇ? ಉಂ. ನೀವು ಅಷ್ಟೊಂದು ಸಾರಿ ಗುಲಾಬಿ ಹೂ ಕಳ್ಸಿದ್ದಿ, ಆದ್ರೆ ಒಂದೇ ಒಂದು ಬಾರಿನು ಮುಖತಃ ಭೇಟಿ ಮಾಡ್ಲೆ...". ಹರೀಶ ಈ ಬಾರಿ ಯಾವುದೇ ಹಿಂಜರಿಕೆಯಿಲ್ಲದೆ ಅವಳ ಕೆನ್ನೆಯ ಮೇಲೆ ತನ್ನ ಕೈಯನ್ನಿಟ್ಟು ನಗುತ್ತಾ ಹೇಳಿದ, "ಶ್ವೇತಾ, ನಿಂಗೆ ನಾ ಈಗ ಹೇಳದು ಸ್ವಲ್ಪ ಅತಿಯಾತು ಅಂತ ಅನಿಸ್ಲಕ್ಕು.  ಆದ್ರೆ fisrt ಟೈಮ್ ಲಿಂಗನಮಕ್ಕಿಲಿ ನಡೆದ ಕಾರ್ಯಕ್ರಮದಲ್ಲಿ ನಿನ್ ನೋಡಿದಾಗ್ಲೆ ಪ್ರೀತಿಲಿ ಬಿದ್ದಿದ್ದಿ. ಅವತ್ತಿನ್ ದಿನಾನೆ ಅರ್ಥ ಆಗಿತ್ತು, ನೀನೊಂದು ಅಪರೂಪದ ಮುತ್ತು, ನನ್ ಲೈಫಲ್ಲಿ ನೀನು ತುಂಬಾ precious ಅಂತ. ನಾನು ನಿನ್ನಂತ ಹುಡುಗಿ ಜೊತೆ ಹೊರಗೆ ಸುತ್ತಾಡದು ಸರಿ ಅನಿಸ್ಲೆ. ಅದಕ್ಕಾಗಿ ಸ್ವಲ್ಪ ದಿನ ನನ್ನನ್ನ ನಾನೇ ಪರೀಕ್ಷೆ ಮಾಡ್ಕಳಕು ಅಂತ ಮಾಡಿದಿ; ಇದು ನಿಜವಾಗ್ಲೂ ಪ್ರೀತಿನಾ ಅಥವಾ ಬರೀ ಆಕರ್ಷಣೆನಾ ಅಂತ. ಯಾವಾಗ ಇದು love ಅಂತ ಗೊತಾತೋ, ಕೂಡ್ಲೆ ಮನೇಲಿ ವಿಷ್ಯ ತಿಳಿಸಿ, ನಿಮ್ಮನೆಗೆ ಮದುವೆ ಪ್ರಸ್ತಾಪ ಮಾಡಲೆ ಬಂದಿ. I want to have you in my life, forever." ನಾಚಿಕೆಯಿಂದ ಅವಳ ಕೆನ್ನೆಗಳು ಕೆಂಪು ಬಣ್ಣಕ್ಕೆ ತಿರುಗಿ ಅವಳ ಅಂದವನ್ನು ಇಮ್ಮಡಿಗೊಳಿಸಿತು. ಕಣ್ಣುಗಳು ಅವನ ಕಣ್ಣಿನಲ್ಲಿ ಕಣ್ಣಿಟ್ಟು ನೋಡಲು ನಿರಾಕರಿಸಿದವು. "ನಿಂಗೇನು ಅಭ್ಯಂತರ ಇಲ್ಲೆ ಅಲ್ದ ಒಂದು ತಿಂಗಳ ನಂತ್ರ ಮದುವೆ ಫಿಕ್ಸ್ ಮಾಡಿದ್ರೆ?".

ಶ್ವೇತಾಳ ಮೌನವೇ ಇದಕ್ಕೆ ಉತ್ತರವಾಯಿತು. ತಗ್ಗಿಸಿದ್ದ ತಲೆಯನ್ನು ಮೇಲೆತ್ತಲಿಲ್ಲ. ಹರೀಶ ಅವಳತ್ತ ಇನ್ನಷ್ಟು ಸರಿದ. ಅವಳ ಸೊಂಟದ ಸುತ್ತ ಎಡಗೈಯನ್ನು ಬಳಸಿ ತನ್ನತ್ತ ಸೆಳೆದ. ನಿಧಾನವಾಗಿ ತಲೆ ಬಾಗಿಸಿ ಅವಳ ಬಲಗಿವಿಯ ತೀರಾ ಸನಿಹಕ್ಕೆ ಬಂದು ಸಣ್ಣದಾಗಿ ಪಿಸುದನಿಯಲ್ಲಿ,  ” ಅಷ್ಟೇ, ಅದೇ ಅಂತ್ಯ. ಆಮೇಲೆ ನೀನು ನನ್ನವಳು, ಸಂಪೂರ್ಣವಾಗಿ ನನ್ನವಳು.....just wait for one month." ಅದಕ್ಕೆ ಹೌದೆನ್ನುವಂತೆ ನಾಚಿಕೆಯಿಂದ ನಗುತ್ತಾ ತಲೆ ತೂಗಿದಳು. ಅವರ ಈ ಏಕಾಂತತೆ ಅವಳ ಕನ್ಯತ್ವದ ಹೃದಯದಲ್ಲಿ ಹಾವಳಿ ಎಬ್ಬಿಸಿತ್ತು. ಅವಳೆಂದೂ ಒಬ್ಬ ಹುಡುಗನ ಜೊತೆ ಇಷ್ಟೊಂದು ಸನಿಹತೆಯ ಅನುಭವಿರಲಿಲ್ಲ. ಹರೀಶ ತನ್ನ ತುಟಿಯನ್ನು ಅವಳ ಕೆನ್ನೆಗೆ ಸೋಕಿಸಿದ. ಆದರೆ ಅವಳು ಕಂಪಿಸುತ್ತಿರುವುದನ್ನು ನೋಡಿ, ಇಂತಹ ಆತ್ಮೀಯತೆ ಅವಳಿಗೆ ಹೊಸತು ಎಂದು ಮನದಟ್ಟಾಗಿ ಅಪಾರವಾದ ಆಹ್ಲಾದಕರ ಅನುಭವವಾಯಿತು. ತೋರು ಬೆರಳಿನಿಂದ ಅವಳ ಮುಂಗುರಳನ್ನು ಸರಿಸಿ, ಗುಲಾಬಿಯ ಎಸಳಿನಂತಿದ್ದ ಕೆನ್ನೆಗೆ ಮುತ್ತೊಂದನ್ನು ನೀಡಿ ಮೆಲುದನಿಯಲ್ಲಿ ಹೇಳಿದ,-"We'll do much more, after marriage". ಅವಳೆಡೆಗೆ ಕಣ್ಣು ಮಿಟುಕಿಸಿದ. ಅವಳು ಮತ್ತೆ ನಾಚಿ ನೀರಾದಳು.

---

"Get a room guys. ಇದು ಸಾರ್ವಜನಿಕ ಸ್ಥಳ."- ಹರೀಶ  ತನ್ನ ಬಹುಕಾಲದ ಆಪ್ತ ಗೆಳೆಯ ಶ್ರೀಧರ್ ಹಾಗೂ ಅವನ ಹಾಲಿ ಗೆಳತಿ ಸೌಮ್ಯಳಿಗೆ ಗದರಿದ. ಅವನು ಒಳಕ್ಕೆ ಧಾವಿಸಿದಾಗ ಅವರಿಬ್ಬರೂ ನಾಳೆ ಎಂಬುದು ಬರುವುದೇ ಇಲ್ಲವೇನೋ ಎಂಬಂತೆ ಇಬ್ಬರೂ ಚುಂಬನದಲ್ಲಿ ಮಗ್ನರಾಗಿದ್ದರು. ಸೌಮ್ಯ ಎಂದಿನಂತೆ ತುಂಡುಡುಗೆಯಲ್ಲಿ ಇದ್ದಳು. ಹರೀಶನಿಗೆ ಇಂತವರನ್ನು ಕಂಡರೆ ಸ್ವಲ್ಪವೂ ಹಿಡಿಸುತ್ತಿರಲಿಲ್ಲ. ಪ್ರೀತಿ-ಸ್ನೇಹ-ಸಂಬಂಧ-ಸಂಸ್ಕೃತಿಗಳನ್ನು ಕೀಳಾಗಿ ಕಾಣುವವರನ್ನು ಕಂಡರೆ ಸಹಿಸುತ್ತಿರಲಿಲ್ಲ. ವಿವಿಧ ಚಟಕ್ಕೆ ಬಲಿಯಾಗಿದ್ದ ಸ್ನೇಹಿತನನ್ನು ಪ್ರಾಣಕ್ಕಿಂತ ಹೆಚ್ಚಾಗಿ ಪ್ರೀತಿಸುತ್ತಿದ್ದನಾದರೂ ಅವನು ನಡೆಸುತ್ತಿದ್ದ ಜೀವನ ಶೈಲಿಯನ್ನು, ತೆಗೆದುಕೊಳ್ಳುತ್ತಿದ್ದ ನಿರ್ಣಯಗಳನ್ನು ದ್ವೇಷಿಸುತ್ತಿದ್ದ.

" ಓಹ್...THE GENTLEMAN ಹರೀಶ್ ಭಟ್ ಅವರಿಗೆ ಸ್ವಾಗತ."- ಥಟ್ಟನೆ ಸೌಮ್ಯಳಿಂದ ಬಿಡಿಸಿಕೊಂಡು ಆನಂದದಿಂದ ಕಿರುಚಿದ. "Stop it ಶ್ರೀಧರ್. ಸೌಮ್ಯ, Please, leave us alone for sometime". ಮೊದಲು ಹೊರಗೆ ಹೋಗಲು ಹಿಂದೆ-ಮುಂದೆ ನೋಡಿದರೂ, ಶ್ರೀಧರ್ ಸನ್ನೆ ಮಾಡಿದ ಕೂಡಲೇ ಭರಭರನೆ ಹೊರ ನಡೆದಳು. ಅವಳು ಹೊರಹೋಗುತ್ತಿದ್ದಂತೆಯೇ ಹರೀಶ್ ತನ್ನ ಮಾತನ್ನು ಮುಂದುವರೆಸುತ್ತಾ,-" ನಿಂಗೆ ಚೆನ್ನಾಗಿ ಗೊತಿದು, ನಂಗೆ ಇಂತ ಹುಡ್ಗೀರನ್ನ ಕಂಡ್ರೆ ಆಗದಿಲ್ಲೆ ಅಂತ. Shame on you. Atleast ಅವಳ image ಆದ್ರೂ ಹಾಳ್ ಮಾಡಡ. ಅವಳು...ಅವ".

" ಹೇ.. ಹೇ.. ಮತ್ತೆ ಅದೇ ಹಳೇ lecturing ಶುರು ಮಾಡಡ. After all, ನಾವ್ ಇರದು pubಲ್ಲಿ. ಅವಳು ನನ್ Girlfriend, ನಿಂದಲ್ಲ. ನಾನ್ ಯಾವತ್ತೂ ನಿನ್ನ್ ಹುಡ್ಗಿ ಕಡೆ ಕಣ್ ಎ...".

"ಶ್ರೀಧರ್... " ಎಂದು ಗರ್ಜಿಸಿ ಹರೀಶ್ ತನ್ನ ಕೈಯನ್ನೆತ್ತಿದೊಡನೆಯೇ, ಶರಣಾಗುವವನಂತೆ,-"Sorry Bro.. Tell me, ಅತಿಉತ್ತಮರು ಈ ಕಡೆ ಧಾವಿಸಿದರ ಉದ್ದೇಶವೇನೆಂದು ತಿಳಿದುಕೊಳ್ಳಬಹುದೇ?".

" ಮೊನ್ನೆಯಿಂದ ನಿಂಗೆ ಕಾಲ್ ಮಾಡ್ತಾನೆ ಇದ್ದಿ, ಆದರೆ switched-off ಅಂತ ಬತ್ತಿತ್ತು ಅಥವಾ busy ಅಂತ. Mostly ನೀನು ನನ್ನ ಬೇಕು ಅಂತಾನೆ avoid  ಮಾಡ್ತ ಇದ್ರು ಇದ್ದಿಕ್ಕು. ಅದಕ್ಕಾಗೇ ನಾನಿಲ್ಲಿವರೆಗೆ ಬರಕಾತು. Actually, ನಿಂಗೆ ಒಂದು good news ಹೇಳಕಾಗಿತ್ತು. ಶ್ರೀ, ನಂಗೆ ಮೊನ್ನೇನೆ engagement ಆತು, ಇನ್ನೊಂದ್ ತಿಂಗಳೊಳಗೆ ಮದುವೆ fix ಆಗ್ತು."

"What the..! ಆ ಮೇಷ್ಟ್ರು ಮಗಳು.. dancer.. ಥೈ ತಕ ತಕ... ಹಾ..ಹಾ..ಹಾ..".

" ಅಂತ ಪದಗಳನ್ನ use ಮಾಡಡ. ನಿನ್ ಹತ್ರ ಮಾತಾಡಿ ಪ್ರಯೋಜನ ಇಲ್ಲೆ, ಕುಡ್ದಿದ್ದು ಹೆಚ್ಚಾಯ್ದು."- ಎಂದು ಶ್ರೀಧರ್ ನ ನಡತೆಯನ್ನು ಖಂಡಿಸಿ ಹೊರಡಲನುವಾದ.

"Sorry Bro, sorry.. please. So..., ಹಾಗಾದ್ರೆ ನೀನು ನಿನ್ನ ಕನಸಿನ ರಾಣಿ ಜೊತೇನೇ ಮದುವೆ ಆಗಕೆ ಹೊರಟಿದ್ದೆ." ಹರೀಶ ಕೂಡಲೇ ನಗುತ್ತಾ ಹೇಳಿದ,-"Yes, She's my princess, dream girl. ಅವಳ ಹೆಸ್ರು ಶ್ವೇತಾ. ನೀನು ಗ್ರೀಸ್ ಗೆ business-trip ಅಂತ ಹೋಗಿದ್ದಾಗ್ಲೇ ನನ್ engagement ಆತು." ತನ್ನ ಕಣ್ಣುಗಳನ್ನು ತಿರುಗಿಸುತ್ತಾ ಮತ್ತೆ ಹೇಳಿದ,-" ನಿಂಗೆ ನೆನಪಿಲ್ಲೆ ಅನಿಸ್ತು, ಆದ್ರೆ ನಾನ್ one-time ಹೇಳಿದ್ದಿದ್ದಿ. ಅವಳನ್ನ ಬಿಟ್ಟು ಬದುಕಕೆ ಆಗ್ತಲ್ಲೇ ಅಂತ. So, ಯಾರಿಗೂ ವಿಷ್ಯ ತಿಳಿಸ್ದೇ, unofficial ಆಗಿ ಮನೆಲೇ simple ಆಗಿ engagement ಮಾಡಿ ಆತು. ಆದ್ರೆ ಮದುವೆಗೂ ಮುಂಚೆ ದೊಡ್ಡದಾಗಿ bachelor-party ಮಾಡನ ಅಂತ... ಇದ್ದು".

"Congrats yaar..! one-time ನೀ ಹೇಳಿದ್ದೆ... ಅವಳು ಮಾಡಕಿದ್ರೆ ಅಪ್ಸರೆ ತರ ಕಾಣ್ತ ಅಂತ. Uff.. ಹಾಗಾದ್ರೆ ಅಮ್ಮಂಗೆ, ತಂಗಿಗೆ ಹೇಳಕಾತು. ಅವಿಬ್ರೂ ಬಾರಿ ಖುಷಿ ಪಡ್ತಾ ಇದನ್ನ ಕೇಳಿ". "Ohh.. ಶ್ರೀ, Thanks ಕಣೋ", ಹೇಳಿ ಮತ್ತೆ ಪೀಠಿಕೆ ಹಾಕದೆ ಶ್ರೀಧರನನ್ನು ಸೆಳೆದು ಬಿಗಿಯಾಗಿ ಅಪ್ಪಿಕೊಂಡ.

ಎರಡು ದಿನಗಳ ನಂತರ, ಶ್ರೀಧರ ದಾಪುಗಾಲುಗಳನ್ನಿಡುತ್ತಾ cabinನೊಳಗೆ ನುಗ್ಗಿದ. ಅವನ ತಲೆಗೂದಲು ಕೆದರಿಹೋಗಿ, ಹುಚ್ಚನಂತೆ ಕಾಣುತ್ತಿದ್ದ. ಅವನ ಕಣ್ಣುಗಳು ಬೆಂಕಿಯುಂಡೆಗಳನ್ನು ಉಗುಳುತ್ತವೆಯೇನೋ ಅನ್ನುವಷ್ಟು ಕೆಂಪಾಗಿದ್ದವು. ಹರೀಶನ ಬಳಿ ಸಾಗಿ ಕಾಲರ್ ಹಿಡಿದು ಘರ್ಜಿಸಿದ, -"ಎಷ್ಟು ಧೈರ್ಯ ನಿಂಗೆ? ಬೇರೆ ಯಾರನ್ನೋ ಮದುವೆ ಆಗೋವಷ್ಟು ಧೈರ್ಯನಾ?".

"What...!? ಏನ್..? ಏನ್ ಹೇಳ್ತಾ ಇದ್ದೇ ನೀನು? ಹುಚ್ ಹಿಡದ್ದ. ಯಾವುದರ ಬಗ್ಗೆ ಮಾತಾಡ್ತಾ ಇದ್ದೇ?"- ಏನೂ ತಿಳಿಯದೆ ಗೊಂದಲದಲ್ಲಿ ಹರೀಶ ಬಡಬಡಾಯಿಸಿದ. ಸುಮ್ಮನೆ ಶ್ರೀಧರ ತಮಾಷೆಗೆ ಮಾಡುತ್ತಿರಬಹುದೇನೋ ಎಂದು ಹಿಂದೆ ತಿರುಗಹೋದ.

"ಪಟಾರ್....", ಶ್ರೀಧರ ಉತ್ತರ ನೀಡುವ ಬದಲು ಹರೀಶನ ಕೆನ್ನೆಗೆ ಬಲವಾಗಿ ಬಾರಿಸಿದ್ದ.

"ಈಗ ನೀನು ಮದುವೆ ನನ್ ತಂಗೀನ ಮದುವೆ ಆಗ್ಲೇ ಬೇಕು. ಉಷಾ ನಿನ್ನ love ಮಾಡ್ತ ಇದ್ದ. ನೀನು ಕೊಳಕು ನಾಯಿ. ಅವಳನ್ನ ಕಂದಕಕ್ಕೆ ತಳ್ಳಿದೆ".

"ಇಲ್ಲೆ. ನಿಂಗೆ ತಲೆಗಿಲೆ ಕೆಟ್ಟಿದ್ದ.", ಎನ್ನುತ್ತಾ ಶ್ರೀಧರನನ್ನು ತನ್ನಿಂದ ದೂರ ತಳ್ಳಿ ಅವನ ಕಾಲರ್ ಹಿಡಿದು ಚೀರಿದ,- " I never loved ಉಷಾ. ನಾನಿದನ್ನ ಅವಳಿಗೆ ಹಿಂದೇನೆ ಹೇಳಿದ್ದಿ, ಬಹಳ ಸಮಯದ ಹಿಂದೇನೆ. ಜೊತೆಗೆ ಮೊನ್ನೆ ಇನ್ನೂ ಇದರ ಬಗ್ಗೆ ನಮ್ಮಿಬರ ಮಧ್ಯೆ ಬಾರಿ ವಾದ ಆಗಿತ್ತು. ಅವಾಗ್ಲೂ ಇದನ್ನೇ ಹೇಳಿದ್ದಿ. I love ಶ್ವೇತಾ. I always do. ನಾನ್ ಮದ್ವೆ ಆಗೋದು ಅವಳನ್ನೇ. ಅವಳೇ ನನ್ ಜೀವ. ಅವಳೇ ನಂಗೆ ಎಲ್ಲಾದುವ."

"ನೀನು ಆ middle-class ಹುಡ್ಗಿಗಾಗಿ, ಕೇವಲ ಆ b***ಗಾಗಿ ನನ್ ತಂಗೀನ ಪ್ರಪಾತಕ್ಕೆ ತಳ್ಳಕೆ ನಾನ್ ಬಿಡದಿಲ್ಲೆ. ನಿಂಗ್ ಏನ್ ಗೊತಿದು, ನಿನ್ಗಿಂತ ಮುಂಚೆ ಎಷ್ಟು bedನ ಬಿಸಿ ಮಾಡಿದ್ದ ಅಂತ...".

"ಶ್ರೀ..", ಅರಚುತ್ತಾ ಅವನ ಕೆನ್ನೆಗೆ ಏಟು ಹಾಕಿದ. "Get out!!! ಹೋಗು, ನಿನ್ psycho ತಂಗಿ ಜೊತೆ ಸಾಯಿ ಹೋಗು. ನಾನು ಅವಳನ್ನ ಯಾವ್ದೇ ಕಾರಣಕ್ಕೂ ಮದ್ವೆ ಆಗದಿಲ್ಲೆ. ಅವಳಿಗೆ ಹೇಳು, ಬೇರೆ ಯಾರಿದ್ದಾದ್ರೂ ಬೆಡ್ ಬಿಸಿ ಮಾಡಕೆ. ನಂಗೆ interest ಇಲ್ಲೆ...". ಇದಕ್ಕೆ ಪ್ರತಿಕ್ರಿಯೆ ಎಂಬಂತೆ ಶ್ರೀಧರ ಇವನ ಮುಖಕ್ಕೆ ಬಲವಾಗಿ ಗುದ್ದಿದ.

ಆದರೆ ಹರೀಶ ತನ್ನ ಬಾಯಿಯಿಂದ ಬರುತ್ತಿದ್ದ ರಕ್ತವನ್ನು ಒರಸಿಕೊಂಡು, ಕೊಂಕು ನಗೆ ಬೀರುತ್ತಾ ಹೇಳಿದ,-" ಶ್ರೀ, it's so sad, ನಿನ್ನನ್ನ ಒಂದು ಕಾಲದಲ್ಲಿ best friend ಅಂತ consider ಮಾಡಿದ್ದಕ್ಕೆ. ಆದ್ರೆ ನಿಂಗೆ ನನ್ ಮೇಲೆ ಅಧಿಕಾರ ಚಲಾಯಿಸೋ ಹಕ್ಕು ಇಲ್ಲೆ. ನಂಗೆ ನಿನ್ ತಂಗಿ ಮೇಲೆ ಯಾವತ್ತೂ interest ಇರ್ಲೇ. ಅವಳು ನನ್ love ಮಾಡ್ತಾ ಇದ್ರೆ, ಅದು ನನ್ ತಪ್ಪಲ್ಲ. I don’t love her."

"ನಿಂಗೆ ಎಷ್ಟು ಧೈರ್ಯ ಉಷಾಗೆ hurt ಮಾಡಕೆ ."

"I can't help. I love Shwetha and  will marry her. It’s final."

ಸೆರೆಯಲ್ಲಿಟ್ಟ ಹುಲಿಯಂತೆ ಸಿಟ್ಟಿನಿಂದ ಉಸಿರು ಬಿಡುತ್ತಾ, ಮೇಲಿದ್ದ fileಗಳನ್ನು ನೆಲಕ್ಕೆಸೆದು, ಹರೀಶನತ್ತ ತನ್ನ ತೋರುಬೆರಳನ್ನು ಹಿಡಿದು ಘರ್ಜಿಸಿದ,-"ಇದಕ್ಕೆ ತಕ್ಕ ಫಲ ಅನುಭವಿಸ್ಲೆ ಬೇಕು ನೀನು, ಮರೆಯಡ." ಎನ್ನುತ್ತಾ ಒಂದು ಕ್ಷಣವೂ ಅಲ್ಲಿ ನಿಲ್ಲದೆ ಹೊರಟುಹೋದ.

ರಾತ್ರಿ ಸುಮಾರು 11 ಗಂಟೆ. ಹರೀಶ ಬಾಕಿ ಉಳಿದಿದ್ದ ಆಫೀಸ್ ಕೆಲಸವನ್ನು ಮಾಡುತ್ತಾ ಕುಳಿತಿದ್ದ. ಅವನ ಮೊಬೈಲ್ಗೆ ಕರೆಯೊಂದು ಬಂತು. ಅತ್ತಕಡೆಯಿಂದ ಗದ್ಗದಿತ ದ್ವನಿಯಲ್ಲಿ ಸುಮಿತ್ರಾರವರು ಆಘಾತಕಾರಿ ಸುದ್ದಿಯೊಂದನ್ನು ತಿಳಿಸಿದರು; ಶ್ರೀಧರ ಬಲಾತ್ಕಾರದಿಂದ ಶ್ವೇತಾಳನ್ನು ಮದುವೆಯಾಗಿ, ಅವನ ಬಂಗಲೆಗೆ ಎಳೆದೊಯ್ದಿದ್ದಾನೆ. ನಮಗೆ ಏನು ಮಾಡಬೇಕೆಂದೇ ತೋಚುತ್ತಿಲ್ಲ. ಆ ಕ್ಷಣ ಅವನಿಗೆ ಏನಾಗುತ್ತಿದೆ ಎಂದು ತಿಳಿಯದಾಯಿತು. ಅವನ ಕೈಯಿಂದ ಜಾರಿದ ಮೊಬೈಲ್ ನೆಲದ ಮೇಲೆ ಬಿದ್ದು ಚೂರು ಚೂರಾಯಿತು, just like his heart.

---

**Present day**

"ಶ್ವೇತಾ, ನಾವೀಗ ಹೊರಡಬೇಕು. " "ಹುಹ್...", ಪರಿಚಿತ ದ್ವನಿಯನ್ನು ಕೇಳಿ, ತನ್ನ ಕತ್ತೆತ್ತಿ ದ್ವನಿ ಬಂದತ್ತ ಶೂನ್ಯ ನೋಟ ಬೀರಿದಳು. "ಉಂ.. ಎಲ್ಲರೂ ಹೊರಟುಹೋದ. ಅತ್ತೆ, ಮಾವ, ನನ್ನಪ್ಪ-ಅಮ್ಮ... ನಾವಿಬ್ಬರೇ ಇಲ್ಲಿರದು. ನಾವೂ ಈಗ ಹೊರಡಕು." "ಓಹ್..", ಶ್ವೇತಾ ಎದ್ದು ನಿಲ್ಲಲು ಪ್ರಯತ್ನಿಸಿದಳು. ತಲೆ ಗಿರ್ರೆಂದು ತಿರುಗಿದಂತಾಗಿ ನೆಲಕ್ಕೆ ಕುಸಿದಳು. ಅವಳು ನೆಲವನ್ನು ತಾಕುವ ಮೊದಲೇ ಅವಳತ್ತ ಧಾವಿಸಿದ ಹರೀಶ, ತನ್ನ ಬಾಹುಗಳಲ್ಲಿ ಆಕೆಯನ್ನು ಭದ್ರವಾಗಿ ಹಿಡಿದುಕೊಂಡ.

"ಶ್ವೇತಾ, are you fine? ಹೇ..ಏನಾಗ್ತಾ ಇದ್ದು? ಚೆನಾಗಿದ್ದೆ ತಾನೇ?"

"I.. I'm fine...fine. ಸ್ವಲ್ಪ ತಲೆ ತಿರುಗ್ತಿದ್ದು ಅಷ್ಟೇ."

"ಓಹ್.. ಇವತ್ತು ತುಂಬಾ ತಿರುಗಾಡಿದ್ರಿಂದ ಸುಸ್ತಾಯ್ದು." ಅವಳನ್ನು ಮತ್ತೆ ಬೆಂಚಿನ ಮೇಲೆ ಕೂರಿಸಿ, ತಾನು ಅವಳ ಎದುರು ಮೊಣಕಾಲೂರಿ ಕುಳಿತುಕೊಂಡ. ಅವಳ ಕೈಯನ್ನು ಹಿಡಿದು, ಮೆಲುದ್ವನಿಯಲ್ಲಿ, "are you okay? ಹೇಳು, ನಿಂಗೆ ಏನು ತೊಂದರೆ ಆಗ್ತಿದ್ದು? please, ಹೇಳು." ಶ್ವೇತಾ ತನ್ನ ತಲೆಯನ್ನು ಅಡ್ಡಡ್ಡವಾಗಿ ಏನು ಆಗಿಲ್ಲವೆಂದು ಆಡಿಸಿದರೂ ಕಣ್ಣಿನಿಂದ ನೀರು ಕೆನ್ನೆಯ ಮೇಲೆ ಜಾರಿತು.

"Please ಶ್ವೇತಾ. ನಿಂಗೆ ಚೆನ್ನಾಗಿ ಗೊತಿದು, ನನ್ first preference ನಿನ್ನ ಖುಷಿಗೆ ಅಂತ. Tell me, what happened? ನಾನ್ solve ಮಾಡ್ತಿ. ಯಾರಾದ್ರೂ ಏನಾದ್ರೂ ಹೇಳಿದ್ವಾ?"

ಅವಳು ತನ್ನ ಮೌನವನ್ನು ಮುಂದುವರಿಸಿದಳು. ಹರೀಶ ಅಸಹನೆಯಿಂದ ಅವಳಿಗೆ ಗದರಲೂ ಆಗದೆ, ಸಮಾಧಾನವನ್ನೂ ಮಾಡಲಾರಾದವನಾದ. ಕೊನೆಯ ಬಾರಿಗೆಂಬಂತೆ ಕೇಳಿದ,  "ಯಾವ್ ಚಿಂತೆ ನಿನ್ನ ಕಾಡ್ತಾ ಇದ್ದು? Media..or.... anyone else? ಬೇರೆ ಯಾರಾದ್ರೂ...?", ಸ್ವಲ್ಪ ತಡವರಿಸುತ್ತಾ ಇವರಬ್ಬರ ಯಾತನೆಗೆ ಕಾರಣವಾದವನ ಹೆಸರನ್ನು ಮೆಲ್ಲಗೆ ಉಸುರಿದ, "...ಶ್ರೀ?" ಅವಳ ಕಣ್ಣುಗಳು ಹರೀಶನತ್ತ ತಿರುಗುತ್ತವೆ, ಅವನು ನಿಜವಾಗಿಯು ಇಷ್ಟೆಲ್ಲ ಪ್ರಮಾದಗಳಿಗೆ ಕಾರಣವಾದವನ ಹೆಸರನ್ನು ಮತ್ತೆ ತನ್ನೆದುರು ಯಾಕೆ ಹೇಳಿದನೆಂದು. ತನ್ನೆಲ್ಲಾ ಶಕ್ತಿಯನ್ನು ಪ್ರಯೋಗಿಸಿ ತಡೆಯಲೆತ್ನಿಸಿದರೂ ಕಣ್ಣೀರನ್ನು ತಡೆಯಲು ಸಾಧ್ಯವಾಗಲೇ ಇಲ್ಲ. ಅವಳ ಕಣ್ಣುಗಳು ಹರೀಶನ ತುಟಿಯ ಚಲನೆಯನ್ನೇ ಅನುಸರಿಸುತ್ತಿದ್ದರೂ, ಕಿವಿಗೆ ಅವನ ಮಾತುಗಳು ತಲುಪುತ್ತಿರಲೇ ಇಲ್ಲ, ಮಿದುಳು ಆ ಶಬ್ದಗಳನ್ನು ತರ್ಕಕ್ಕೆ ಒಳಪಡಿಸುವಲ್ಲಿ ವಿಫಲವಾಗಿತ್ತು.

ಶ್ವೇತಾ ಅವನತ್ತಲೇ ನೋಡುತ್ತಿರಬಹುದು, ಆದರೆ ಮನಸ್ಸು ಮಾತ್ರ ಕಾಲಚಕ್ರದಲ್ಲಿ ಹಿಂದೆ ಹಿಂದೆ ಓಡತೊಡಗಿತು. ಶ್ರೀಧರ್ ಎಂಬ ವ್ಯಕ್ತಿ ಅವಳ ಜೀವನದಲ್ಲಿ ವಿನಾಶಕಾರಿ, ಭಯಂಕರ ಬಿರುಗಾಳಿಯಾಗಿ ಪ್ರವೇಶಿಸಿದ ಆ ದಿನಗಳತ್ತ ವೇಗವಾಗಿ ಯೋಚನಾಲಹರಿ ಹರಿಯತೊಡಗಿತು.

---

**ಒಂದು ವರ್ಷದ ಹಿಂದಿನ ಮಾತು**

ಸಂಜೆ ಸುಮಾರು ಆರು ಗಂಟೆಯ ಸಮಯ. ಪಶ್ಚಿಮದಲ್ಲಿ ಜಾರುತ್ತಿದ್ದ ಸೂರ್ಯನ ಕಿರಣಗಳು ಆಕಾಶವನ್ನು ತಿಳಿಗೆಂಪು ಬಣ್ಣಕ್ಕೆ ತಿರುಗಿಸಿತ್ತು. ಮುಸ್ಸಂಜೆಯ ತಂಪಾದ ಗಾಳಿಯಿಂದ ಆಹ್ಲಾದಕರ ವಾತಾವರಣ. ಶ್ವೇತಾ ತನ್ನ ನೃತ್ಯಶಾಲೆ, " ನಾದ ನೂಪುರ"ದಿoದ ಹೊರಡುವುದು ಎಂದಿಗಿಂತ ಸ್ವಲ್ಪ ತಡವೇ ಆಗಿತ್ತು. ತಮ್ಮ ಗೂಡುಗಳಿಗೆ ಮರುಳುತ್ತಿದ್ದ ಚಿಲಿಪಿಲಿ ಸ್ವರಗಳನ್ನು ಆಲಿಸುತ್ತಾ, ತನಗೆ ತೋಚಿದ ಯಾವುದೋ ಹಾಡನ್ನು ಗುನುಗುನಿಸುತ್ತಾ ಮನೆಯ ಕಡೆ ಹೆಜ್ಜೆ ಹಾಕುತ್ತಿದ್ದಳು. ಗುಬ್ಬಚ್ಚಿ-ಗಿಣಿಗಳ ಇಂಪಾದ ದ್ವನಿಗಳ ಜೊತೆ ಇವಳ ಕೋಗಿಲೆಯ ಕಂಠವೂ ಸೇರಿ "ಜಗತ್ತೇ ನೀನೆಷ್ಟು ಸುಂದರ.." ಎನ್ನಬೇಕು. ಆದರೆ ಮುಂದಿನ ಕೆಲವೇ ಕ್ಷಣಗಳಲ್ಲಿ ಹದ್ದಿನ ಪ್ರವೇಶವಾಗುವುದನ್ನೂ, ಕೋಗಿಲೆಯನ್ನು ಭೇಟೆಯಾಡಿ ಹೊತ್ತೊಯ್ಯುವುದನ್ನೂ ಯಾರು ತಪ್ಪಿಸುವ ಹಾಗಿರಲಿಲ್ಲ. ಎಲ್ಲವೂ ವಿಧಿ ಲಿಖಿತ.

ಮನೆಯ ಗೇಟಿನ ಮೇಲೆ ಇನ್ನೇನು ಕೈಯಿಡಬೇಕೆನ್ನುವಷ್ಟರಲ್ಲಿ, ವೇಗವಾಗಿ ಬಂದತಹ ಕಾರೊಂದು ಅವಳಿಂದ ಆರಿಂಚು ದೂರದಲ್ಲಿ 'ಕಿರ್ರ್...ರ್ರ್' ಎಂದು ಜೋರಾಗಿ ಶಬ್ದ ಮಾಡುತ್ತಾ ನಿಂತಿತು. ಸ್ವಲ್ಪ ಆಘಾತವಾದರೂ ಸಾವರಿಸಿಕೊಂಡು, ಚಾಲಕನತ್ತ ತಿರುಗಿ ಕೂಗಿದಳು. ಆದರೆ ಕಾರಿನಿಂದ ಇಳಿದ, ಕುಡಿದು ತೂರಾಡುತ್ತಿದ್ದ ಸುಂದರ ಯುವಕನು, ತನ್ನ ಮೇಲೆ ಪತಿಯ ದರ್ಪವನ್ನು ತೋರುತ್ತಾ ಒರಟಾಗಿ ಚೀರುವುದನ್ನು ನೋಡಿ ಅವಳ ಬಾಯಿಂದ ಶಬ್ದಗಳು ಗಂಟಲಲ್ಲೇ ಉಳಿದವು. "Shut up, Shut up your d**** mouth."

ಆ ಕ್ಷಣಕ್ಕೆ ಹಿಂದೆ ಸರಿದರೂ, ಕೂಡಲೇ ಸಾವರಿಸಿಕೊಂಡು, "Who's the hell are you? ಯಾರು ನಿನಗೆ license ಕೊಟ್ಟಿದ್ದು? ಯಾವ ಮೂರ್ಖ ಕೊಟ್ಟಿದ್ದು?"

"ಹೇ.. ನನ್ನೆದುರು ಎಗರಾಡಡ... ಇದುವರೆಗೂ ಯಾರೂ ಕೂಡ ಈ ಶ್ರೀಧರ್ ಹೆಗಡೆ ಎದುರು ಮಾತಾಡೊ ಧೈರ್ಯ ಮಾಡಲ್ಲೆ"

"I dare...ನೀನು ಯಾರಾದ್ರೇನು? Mr... Whatever... ನಾನು, myself ಶ್ವೇತಾ ರಾವ್. ಸ್ವಲ್ಪ ಸಭ್ಯತೆ ಅನ್ನೋದು ನಿನಗೆ ಇದ್ದ? ಯಾವಾಗಾದ್ರೂ ಕಲ್ತಿದ್ಯ? ಒಂದು ಹೆಣ್ಣಿನ ಎದುರು ಹೇಗೆ ಮಾತಾಡಕು ಅಂತ ಗೊತ್ತಿಲ್ಯ?"

ಶ್ರೀಧರ ತನಗೆ ಎದಿರು ವಾದಿಸುತ್ತಿರುವ ಶ್ವೇತಾಳ ಕಡೆಗೆ ಒಂದೇ ಸಮನೆ ಅವಳನ್ನೇ ನುಂಗುವಂತೆ ನೋಡಿದ. ರಕ್ತಗೆಂಪು ಬಣ್ಣಕ್ಕೆ ತಿರುಗಿದ್ದ ಅವನ ಕಣ್ಣುಗಳು ಭಯವನ್ನುಂಟುಮಾಡುವಂತಿದ್ದವು. ಮನಸ್ಸಿನಲ್ಲಿಯೇ ಮತ್ತೊಮ್ಮೆ ಹರೀಶನಿಗೆ ಶಪಿಸಿ, ಮತ್ತೆ ತನ್ನ ಅಸಭ್ಯ ಮಾತುಗಳನ್ನು ಮುಂದುವರೆಸಿದ, "Oh..my..my God..Uff..! ನೀನೇ ಶ್ವೇತಾ. Okay..okay.. ನಾನು ಮರೆತಿದ್ದಿ. ಹೌದು, ನೀನು ಅದನ್ನ ಮಾಡ್ಲಕ್ಕು. Actually  ನೀನು  ಮಾಡಿ ಆಯ್ದು. Already ನನ್ನ ದಾರಿಗೆ ಅಡ್ಡ ಬಂದು ಆಯ್ದು." ಯಾವುದೇ ಹಿಂಜರಿಕೆಯಿಲ್ಲದೆ ಅವಳ ಕೈಗಳನ್ನು ಹಠಾತ್ತನೆ ಬಲವಾಗಿ ಹಿಡಿದುಕೊಂಡ. ಅವನ ಉಗುರುಗಳು ಹತ್ತಿಯಂತೆ ಮೃದುವಾಗಿದ್ದ ಅವಳ ಚರ್ಮವನ್ನು ಸೀಳಿ ಒಳಕ್ಕಿಳಿದವು. "Yes. ಈಗ ನಿನ್ನ ತಪ್ಪೆಲ್ಲವನ್ನು ಸರಿ ಮಾಡ್ಕೊಳೋ ಕಾಲ ಬೈಂದು. ನಿನ್ನ ಮತ್ತು ಹರಿಯ ಮದುವೆ cancel. ಆ ಮದುವೆ ನಡೆಯಕೆ ನಾನು ಬಿಡದಿಲ್ಲೆ. You can't marry him. Never ever.."

ಶ್ವೇತಾಳಿಗೆ ಇವನ ಈ ನಡತೆಯಿಂದ ಬಾರಿ ಆಘಾತವಾಯಿತಲ್ಲದೆ, ಹೆದರಿಕೆ ಪ್ರಾರಂಭವಾಯಿತು. ಇದುವರೆಗೂ ಯಾರೂ ಕೂಡ ಅವಳೊಂದಿಗೆ ಇಷ್ಟೊಂದು ಕೆಟ್ಟದಾಗಿ ನಡೆದುಕೊಂಡಿರಲಿಲ್ಲ. ಅವಳ ಶನಿದೆಸೆಯ ಮೊದಲ ಅಧ್ಯಾಯ ಆರಂಭವಾಗಿದ್ದಕ್ಕೆ ಸಾಕ್ಷಿಯಾಗಿ ದೂರದಲ್ಲೊಂದು ಹಸುವನ್ನು ಬಿಟ್ಟರೆ ಬೇರೆ ಯಾರು ಇರಲಿಲ್ಲ.  ಅವನ ಹಿಡಿತ ಬಿಗಿಗೊಳ್ಳುತ್ತಾ ಹೋಗುತ್ತಿದ್ದರಿಂದ, "ಅಪ್ಪ.. ಅಪ್ಪ..ಬಾ..please.. ಕಾಪಾಡು, ಅಯ್ಯೋ..." ಎಂದು ನೋವಿನಿಂದ ಚೀರಿದಳು. ಆದರೆ ಅವಳ ಈ ನಡೆ, ಉರಿಯುತ್ತಿರುವ ಬೆಂಕಿಗೆ ತುಪ್ಪ ಸುರಿದಂತೆ ಆಯಿತು.  ಅವಳ ಸೊಂಟವನ್ನು ಹಿಡಿದು, ತನ್ನತ್ತ ಎಳೆದುಕೊಂಡ. ಅವಳು ಪ್ರತಿರೋಧವನ್ನೊಡ್ಡಲು ಸಾಧ್ಯವಾಗದೆ ಅವನ ಎದೆಗೆ ಬಂದು ಅಂಟಿಕೊಂಡಳು. "Shu........t up" , ಅವನ ಧ್ವನಿಯಲ್ಲಿ ಏನಿತ್ತೋ ತಿಳಿಯದು, ಶ್ವೇತಾ ಒಮ್ಮೆಲೆ ತನ್ನ ಚೀರುವಿಕೆಯನ್ನು ನಿಲ್ಲಿಸಿದಳು. ಹುಲಿಯ ಹಿಡಿತದಲ್ಲಿ ಸಿಕ್ಕಿಬಿದ್ದ ಜಿಂಕೆಯಂತೆ ಅವಳು ಒದ್ಡಾಡ ತೊಡಗಿದಳು. ತನ್ನ ಅಸಹಾಯಕ ಸ್ಥಿತಿಯ ಅರಿವಾಗಿ ಕಣ್ಣೀರು ಉಕ್ಕಿಬಂತು. ಅವನ ಸುಡುನೋಟದಿಂದ ತಪ್ಪಿಸಿಕೊಳ್ಳಲೋಸುಗ ತನ್ನ ತಲೆಯನ್ನು ಬೇರೆ ದಿಕ್ಕಿಗೆ ತಿರುಗಿಸಿದಳು.

"ಶ್ವೇತಾ, ಏನಾತು? ಯಾಕೆ ಕೂಗ್ತಾ...", ಮಗಳ ಚೀರಾಟವನ್ನು ಕೇಳಿ ಅವಸರವಸರವಾಗಿ ಮನೆಯಿಂದ ಹೊರಗೆ ಓಡಿ ಬಂದು, ಅಲ್ಲಿನ ಸನ್ನಿವೇಶವನ್ನು ನೋಡಿ ಕೃಷ್ಣಮೂರ್ತಿರಾಯರು ಗಾಬರಿಗೊಂಡರು.

"ಯಾರೋ ನೀನು? ಅವಳನ್ನ ಬಿಡು. ನನ್ನ ಮಗಳನ್ನ ಬಿಡು."

ಅವಳ ಕೈಯ ಮೇಲಿನ ಹಿಡಿತವನ್ನು ಇನ್ನೂ ಬಿಗಿಗೊಳಿಸಿದ ಶ್ರೀಧರ, ಮತ್ತೊಂದು ಕೈಯಿಂದ ಕೃಷ್ಣಮೂರ್ತಿಯವರನ್ನು ತಡೆದು ನಿಸ್ಸಂಕೋಚವಾಗಿ ಘೋಷಿಸಿದ, "ಈ ಮದುವೆಯನ್ನು ಅವಳು ರದ್ದುಗೊಳಿಸುತ್ತಾಳೆ."

"ಏನು..? ಓಯ್.. ನೀನ್ಯಾರು? ಅವಳು ಏನನ್ನು ಮಾಡ್ಲಿಕ್ಕೆ ಹೋಗೋದಿಲ್ಲ. ಮಗಳೆ, ಹೆದ್ರಡ. ಬಾ ಇಲ್ಲಿ.", ಎಂದು ಕೈಯನ್ನು ಮುಂದಕ್ಕೆ ಚಾಚಿದರು.  ಶ್ರೀಧರ ಈ ಬಾರಿ ಅವಳ ಮೇಲಿನ ಹಿಡಿತವನ್ನು ಸಡಿಲಿಸಿದ. ಶ್ವೇತಾ ಒಂದು ಕ್ಷಣವೂ ತಡ ಮಾಡದೆ, ಓಡಿಹೋಗಿ ತಂದೆಯ ಕೈಗಳಲ್ಲಿ ಸೇರಿಕೊಂಡಳು. ಅವಳೆಷ್ಟು ಹೆದರಿದ್ದಳೆಂದರೆ ಹೃದಯ ಒಡೆದೇ ಹೋಗುತ್ತದೆಯೇನೋ ಅನ್ನುವಷ್ಟು ಜೋರಾಗಿ ಬಡಿದುಕೊಳ್ಳುತ್ತಿತ್ತು. ಕೃಷ್ಣಮೂರ್ತಿ ದೃಡವಾಗಿ ಹೇಳಿದರು, "ನೀನು ಯಾರು ಅಂತ ನಮಗೆ ಗೊತ್ತಿಲ್ಲ. ನಮ್ಮ ಬಗ್ಗೆ ನೀನು ತಪ್ಪು ತಿಳಿದುಕೊಂಡಿರಬಹುದು. ನನ್ನ ಮಗಳಿಗೆ ಏನು ತಿಳಿದಿಲ್ಲ. ಅವಳ ಮದುವೆ ಹರೀಶನ ಜೊತೆ ನಿಶ್ಚಯ ಆಗಿದೆ."

"ಅವಳು ಅವನನ್ನ ಮದುವೆ ಆಗೋ ಹಾಗೆ ಇಲ್ಲ ಅಷ್ಟೇ. I mean it."

"ನೀನ್ ಏನ್ ಹೇಳ್ತ ಇದೀಯ? ನಿನಗೆ ಹುಚ್ಚು ಹಿಡಿದಿದೆಯಾ?"

"Yes, I am. ನನ್ ತಂಗಿ ಕಷ್ಟ ಪಡ್ತಿರಬೇಕಾದ್ರೆ ಅವನು ಸಂತೋಷವಾಗಿ ಇರೋಕೆ ನಾನು ಬಿಡಲ್ಲ. Never." "ಭಿನ್ನಾಭಿಪ್ರಾಯ ಇರೋದು ನಿಮ್ಮಿಬ್ಬರ ಮಧ್ಯೆ. ಅದನ್ನ ನೀವು ಪರಿಹರಿಸಿಕೊಳ್ಳಬೇಕು. ನನ್ನ ಮಗಳಿಗೆ ಮುಗ್ದೆ."

"No, she isn't. ಇವಳಂತ ಹುಡ್ಗಿಯರು ಮಾಡೋದು ಇದೆ ರೀತಿ ಕೆಲ್ಸ; ಶ್ರೀಮಂತ ಹುಡುಗರನ್ನ ಬಲೆಗೆ ಹಾಕ್ಕೊಂಡು, ಮದುವೆ ಮಾಡ್ಕೋ ಅಂತ ಮಾಡೋದು. ನನಗೆ ಗೊತ್ತು, ಇವಳು ಎಷ್ಟೋ ಹುಡುಗರನ್ನ ಬಲೆಗೆ ಬೀಳಿಸಿಕೊಳ್ಳೋಕೆ ಮಾಡಿರ್ತಾಳೆ, ಆದ್ರೆ ಈ idiot ಬಲೆಗೆ ಬಿದ್ದಿದಾನೆ ಅಷ್ಟೇ."

ಶ್ವೇತಾ ತನ್ನ ಹತೋಟಿಯನ್ನು ಸಂಪೂರ್ಣವಾಗಿ ಕಳೆದುಕೊಂಡಳು. ಸಿಟ್ಟು ಮಿತಿಯನ್ನು ಮೀರಿತ್ತು. ಎರಡನೇ ಯೋಚನೆಯೇ ಇಲ್ಲದೆ ತನ್ನ ತಂದೆಯ ಕೈಗಳಿಂದ ಬಿಡಿಸಿಕೊಂಡು, ಶ್ರೀಧರನ ಬಳಿ ಹೋಗಿ, ತೋರುಬೆರಳನ್ನು ಅವನೆಡೆಗೆ ತೋರುತ್ತಾ, "How dare you? ನೀನು ಹೇಳ್ದ ಹಾಗೆಲ್ಲ ಮಾಡಕ್ ಆಗ್ತಲ್ಲೇ. ಅರ್ಥ ಆಯ್ತಾ? I love Harish. That's all. ನಮ್ಮಿಬ್ಬರಿಗೂ ಸಧ್ಯದಲ್ಲೇ ಮದುವೆ ಆಗ್ತು." "You bloody *****. How...", ಶ್ರೀಧರ ಮುಂದುವರೆಸುವ ಮುಂಚೆಯೇ, ಶ್ವೇತಾ ಅವನ ಕೆನ್ನೆಗೆ ಚಪ್ಪಲಿ ತೆಗೆದು ಬಾರಿಸಿದಳು.

ಅವಳು ಕೋಪದ ಭರದಲ್ಲಿ ಹೊಡೆಯುವುದೇನೋ ಹೊಡೆದಳು. ಆದರೆ ಆ ಒಂದು ತಪ್ಪು ಹೆಜ್ಜೆಯೇ ಅವಳ ಮತ್ತು ಹರೀಶನ ಪ್ರೇಮದ ಸಮಾಧಿಗೆ ಮೊದಲ ಕಲ್ಲಾಗುತ್ತದೆ ಎಂದು ಅವಳಿಗೆ ಆಗ ತಿಳಿದಿರಲಿಲ್ಲ.

---

:::quote{thumbnail="https://hegdeheartbeats.weebly.com/uploads/7/2/7/5/72751619/1461318798.png"}

ಸಂದೇಶ ಸಂಪ ಅವರ ಸ್ವಪ್ನಸಿಂಚನದಲ್ಲಿ ಮೂಡಿ, ತಮ್ಮ  ಭಾವನೆಗಳನು ಹಾಳೆಯ ಮೇಲೆ ಇಳಿಸಲಾಗಿರುವ ಲೇಖನ.
Visit  [sampasandesha.weebly.com](https://sampasandesha.weebly.com)

#title
**ಹೃದಯ ಚಂದಿ​ರ** ಅವಳ ಬಾಳ ಹಂದರದ ಬೆಳ​ಕು.
:::
